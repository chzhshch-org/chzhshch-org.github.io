---
layout:       post
title:        "缠中说禅：缠非缠、禅非禅，枯木龙吟照大千。（十八）"
author:       "缠中说禅"
header-style: text
catalog:      false
tags:
    - 缠中说禅
    - 缠非缠、禅非禅，枯木龙吟照大千
---

（十八）



人多愚痴，世多苦劫，故以迷度迷、谋私求利者，皆好言拯世救人之道，实乃贪嗔痴疑慢之业也。若有言凭其法、其理、其神等可拯世救人者，定知其人非私即痴而大妄语矣。若一人，当下一念即救度黄河沙世界之沙数世界内众生，犹不可作此等大妄语。救度者，实无所救度。能救所救、能度所度，皆幻戏，无可执也。



若有一法可拯世救人者，定知必生一法可乱世害人，相续相缠，幻戏也。禅者，宁万劫沉于火海而不生有一法可拯世救人之念。禅者，不救一人、自亦不救，实无能救所救也。古今所谓拯世救人者，皆行市易之法，凭此代价换彼利益，以迷度迷、谋私求利，徒添妄业矣。



世间，共业之幻戏，众生随缘生末净旦丑而成此人间之悲欢离合、兴衰荣败矣。禅者，或菩萨低眉、或金刚怒目、或长剑倚天、或瑶琴伏案，或转斗移星、或餐霞枕石、或庙堂、或山野、或宝阁、或炼狱，无一不可而了知一切皆共业之幻戏，随缘救度一切众生而实无所救度。众生者，非众生，是名众生。众生者，本无生死、本自清净，本自解脱，若有所救，则众生救汝，而汝实无可救矣。



诗曰：

拜佛求禅只是贪，趋生远祸尽痴谈。醒迷困眼心诚窄，苦乐摇情酒更憨。
空且应离其执有，一犹不立宁居三。惊风飘日云沙赤，浪涌千江入海蓝。
