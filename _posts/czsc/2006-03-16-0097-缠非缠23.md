---
layout:       post
title:        "缠中说禅：缠非缠、禅非禅，枯木龙吟照大千（二十三）"
author:       "缠中说禅"
header-style: text
catalog:      false
tags:
    - 缠中说禅
---

[![](/img/czsc/20060316-0097.jpg)](/img/czsc/20060316-0097.jpg){:data-lightbox="image-1" data-title=""}



世之愚人，以空为空、以有为有，不知空非空有、有非有空，五毒恶世、贪嗔痴疑慢不离大圆觉场，大魔王多为十地菩萨，以狭隘之识量猜度广大之境，观天之井蛙而已。複有痴人，以空非空、以有非有，妄测一非空非有、即有即空之神秘物，陷名言之泥潭而不自知。空、有、非空非有、即有即空，诸如此类，皆名言之猜度，了无实义。净污、解缚、善恶等亦复如是，世之痴人多于此间名言寻活计，徒添妄业，良可悯矣。



夫儒者犹道“乡原，德之贼”，禅者，岂能以巫卜惑世、不分泾渭而附和所谓三教同宗、五教归一之妖言哉？正知正见者犹应棒喝之，岂邪知邪见者可委曲而处之哉？“法尚应离，何况非法”，以禅为是非不分、正邪混淆者，乃恶知恶见矣。宁可门前草深三尺亦不可行贩卖如来之事，岂可执一视同仁、一律平等之名言而市易乎？



云门、法眼以来，正知正见者难得，狮子虫猖獗，以一法不立之名言而行非法、邪法之事者，古今多矣。世之愚人以空为名言、本原、否定之功能等，不知如此见解实不脱意之妄测，而贪嗔痴疑慢之业岂是因意之念空可空？可空非空、能空非空，贪嗔痴疑慢之业不空，非能空、所空，是以空也，若贪嗔痴疑慢为空、能空、所空，则无可以空矣。妄业，如影随身，岂可以名言之空而逃之，世之执于虚言之辈，诚可戒之。



诗曰：

龙蛇混野鼠为魁，豕喙难盈处处灾。鸡后无猴枉血溅，羊前有犬不心开。
嘶风代马悲蓬转，喘月吴牛恐日回。假虎欺天诚可恶，兔毫无墨尽成灰。
