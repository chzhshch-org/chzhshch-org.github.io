---
layout:       post
title:        "缠中说禅：缠非缠、禅非禅，枯木龙吟照大千（二十六）"
author:       "缠中说禅"
header-style: text
catalog:      false
tags:
    - 缠中说禅
    - 缠非缠、禅非禅，枯木龙吟照大千
---

[![](/img/czsc/20060820-0282.jpg)](/img/czsc/20060820-0282.jpg){:data-lightbox="image-1" data-title=""}



破妄而显真者，非于妄外存一真也。妄内、妄外，皆妄，何分内外？破，实无所破，是为破；若有能破所破，则非妄矣。显，实无所显，是为显；若有能显所显，则非真矣。能所，非关有无、是非。非妄，非真也；非真，非妄也。若非妄即真、非真即妄，则不离有无、是非，何论能所？能所双忘犹是妄，于真、妄、即真即妄、非真非妄间寻活计之痴人，古今多矣。



復有痴人，立真妄一如，实乃不离名言之执计也。真，非真；妄，非妄。若真真妄妄，则真犹真妄、妄犹妄真，何真？何妄？真妄之一如，实妄矣。等而下之者，于真妄一如而立一本原，益痴矣。真，非真而真；妄，非妄而妄。真非非妄、妄非非真，真真妄妄犹真妄妄真，皆缠名言之网而不可拔也，此等痴人，古今多矣。



世之真妄，实不离六识之测度也。如盲人摸象、眇者说日，真无以为真，妄无以为妄，皆测度矣。眇而盲者，非真盲也；不眇而盲者，真盲也。纵三界自在、四智圆明、五蕴皆空、六通如意，犹不脱无始无明，尽盲矣。无明，不可逃、不可脱，能逃所逃、能脱所脱，皆无明也。世之痴汉，好论“无极而太极”，不知无极犹不脱无始无明，乃妄心之测度，尽盲矣。



八识，不离无始无明，以六识测度之，诚陋也；离六识、八识而求出无始无明者，益陋矣。无始无明，不可出；能出所出者，皆无始无明也。世有痴人，号灭尽无明、生智慧、了生死，则大妄语、真无明也。无明无可尽、智慧无可生、生死无可了，求尽、求生、求了者，贪嗔痴疑慢之业也，无始无明所缠矣。



诗曰：



何谁散发赴鸥盟，银汉无舟日夜横。

月朗九天江海白，人游三界境尘明。

析真辩假心元幻，惑彩迷光眼不盲。

何省沧浪存滴水，残灰焦土问枯荣。
