---
layout:       post
title:        "七律六首、绝句十二首-----缠中说禅"
author:       "缠中说禅"
header-style: text
catalog:      false
tags:
    - 缠中说禅
    - 诗词曲赋
---

[![](/img/czsc/20060311-0088.gif)](/img/czsc/20060311-0088.gif){:data-lightbox="image-1" data-title=""}



> 1
>
> 风卷重云云逗雨
> 鲸翻恶浪浪腾天
> 蓬莱终化三杯土
> 阿鼻犹输九吊钱
> 无事商量非少劫
> 有情计较总多缘
> 茫茫欲海舟随系
> 一苇何曾到日边



> 2
> 清风逐袖似人闲
> 素影婆娑碧水湾
> 几处幽花添野趣
> 一春酥雨润天颜
> 扬眉便是声前句
> 触目无非末后关
> 莫作禅思深处会
> 云生空际幻斑斓



> 3
> 本地风光本地游
> 非污非净现头头
> 缘情天地皆精彩
> 逐梦英雄总自由
> 一样兴亡千样戏
> 这般岁月那般愁
> 长空倚剑披云啸
> 散作乾坤碧水流



> 4
> 红尘醉入几围城
> 刹那悲欢化酒倾
> 岁月歌回心远大
> 乾坤影动眼空明
> 皆缘皆我皆同病
> 非妄非真非二名
> 东海藏身山走马
> 天台华顶作么生



> 5
> 石虎松虬浴日眠
> 苔痕深浅径蜿蜒
> 孤峰有雾皆图画
> 空谷无风自管弦
> 照破山河光万叠
> 观成世界影三千
> 须弥顶没冰中火
> 劫海波随漏底船



> 6
> 秋深于水夕涨风
> 微蓝缥缈紫朦胧
> 千重影没乾坤幻
> 四起声浮今古空
> 恍觉燃灯汰孤寂
> 犹迷举指扣圆通
> 天心处处明如昼
> 一点冰花溅火红



> 7
> 渺渺天涯渺渺秋，痴云醉日半山流。
> 可怜一水横空去，万顷烟波不解愁。



> 8
> 万山风雨万山秋，浊水舂天碾地流。
> 一叶飘然沧海去，任凭欢喜任凭愁。



> 9
> 一天风雨一天秋，江海生涯任水流。
> 白鸟青山时入眼，乾坤无事落闲愁。



> 10
> 刹那春光刹那秋，乾坤何处不风流。
> 眼声耳色横今古，谁赋新词谁说愁？



> 11
> 渺渺天涯渺渺秋，乾坤一水古今流。
> 巫云楚雨催昏晓，半入相思半入愁。



> 12
> 乾坤梦入几春秋，刹那风云岁月流。
> 剑胆琴心横浩气，须弥踏破死生愁。



> 13
> 一生风雨一生秋，天地虚舟清浊流。
> 岂逐白鸥湖海梦，红尘随处入穷愁。



> 14
> 破山春复海秋，一尘天地竞风流。
> 耳声眼色成今古，日月低昂愁底愁？



> 15
> 渺渺天涯渺渺秋，绮霞烟水自空流。
> 谁怜西岭西风后，满地相思满地愁。



> 16
> 满城风雨满城秋，一水横空天地流。
> 独上孤峰倾百斗，披云啸尽古今愁。



> 17
> 一番风雨一番秋，依旧青山枕碧流。
> 溅血长虹贯天地，羲和鞭堕六龙愁。



> 18
> 万古长空春复秋，一朝风月乍星流。
> 乱峰深处斜阳下，木落花飞愁自愁。
